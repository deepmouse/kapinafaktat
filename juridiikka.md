---
title: Mielenosoitusten juridiikka suhteessa Elokapinaan
---

# Mielenosoituksen juridiikka suhteessa Elokapinaan

*Julkaistu 28.6.2021*

Tiivistettynä, mielenosoitus ei voi Suomessa olla laiton, mutta poliisilla on oikeus puuttua siihen, millä tavalla mieltä osoitetaan. Osa Elokapinan Kesäkapinaan osallistuneista otettiin kiinni ja heiltä vaaditaan sakkorangaistusta, perusteena niskoittelu poliisia vastaan.

Mielenosoitus on Suomessa [perustuslakiin kirjattu](https://www.finlex.fi/fi/laki/ajantasa/1999/19990731#a731-1999) demokraattiseen yhteiskuntaan kuuluva, poliittinen perusoikeus. Mikään mielenosoitus ei voi olla laiton, riippumatta kuka sen pitää, milloin ja missä.

Vaikka useilla ihmisillä on käsitys siitä, että mielenosoitukseen tarvitsee luvan, tämä käsitys ei pidä paikkansa. [Kokoontumislaissa](https://www.finlex.fi/fi/laki/ajantasa/1999/19990530) mukaan poliisille tulee ilmoittaa 24 tuntia ennen mielenosoitusta sen järjestämisestä, jotta poliisi ehtii järjestää resurssit sen turvaamiseksi. Tämä ei kuitenkaan ole lupamenettely, eikä ilmoittamatta jättäminen tee mielenosoituksesta laitonta. Perustuslaissa on myös erillinen maininta ettei lupaa tarvita.

Pääsääntöisesti siis kaikki mielenosoitukset ovat laillisia ja mielenosoitukseen osallistuvilla on oikeus osoittaa mieltään. Laista ei löydy keinoja kieltää jokin tietty mielenosoitus kokonaan, mutta laki kuitenkin määrää joitain rajoituksia tavoille, joilla mieltä voi osoittaa. Näitä rajoituksia rikkomalla poliisilla on oikeus esimerkiksi ottaa kiinni mielenosoitukseen osallistuvia tai sakottaa heitä. Poliisin toimenpiteet eivät tässäkään tapauksessa tee mielenosoituksesta laitonta, vaan kyse on yksittäisiin mielenosoittajiin kohdistuvista toimenpiteistä. Käytännössä kaikissa tapauksissa mielenosoitus voi jatkua poliisin antamia käskyjä noudattamalla. Mielenosoituksen kestoa ei myöskään ole rajoitettu lailla.

## Miksi Elokapinan mielenosoittajat vietiin putkaan?

Jos kerran mielenosoitus ei voi olla laiton, millä perusteella Elokapinan 117 aktivistia vietiin putkaan?

Kyse ei ollut laittomaan mielenosoitukseen osallistumisesta tai tieliikennelain rikkomisesta, vaan sakkorangaistus ja kiinniotto on seuraus poliisia vastaan niskoittelusta. Toisin sanoen, pelkkä Mannerheimintien tukkiminen osana mielenosoitusta ei ollut itsessään laitonta.

Lakia rikottiin vasta siinä vaiheessa kun poliisi teki poistumiskäskyn jota osa elokapinalaisista jättivät noudattamatta. [Iltalehti kirjoittaa](https://www.iltalehti.fi/kotimaa/a/af5b8b85-0e88-4409-a56a-55b21edb3dc2):

> Poliisi vaatii kaikille kiinniotetuille sakkorangaistusta niskoittelusta. Helsingin poliisilaitoksen komisario Jarmo Heinonen sanoo, että se tarkoittaa sitä, että ihminen ei tottele poliisin toimivaltaisesti antamaa käskyä, vaan niskoittelee poliisia ja käskyä vastaan.
> Tässä tapauksessa tietysti käsky, mitä on jätetty noudattamatta, on ollut käsky poistua paikalta ja lopettaa kadun valtaaminen.

## Entä tieliikennelaki?

Koska mielenosoitus on perustuslaissa turvattu oikeus, tieliikennelaki ei myöskään automaattisesti päde mielenosoituksiin. Poliisi voi käyttää tieliikennelakia perusteena tehdä poistumiskäskyn ryhmälle mielenosoittajia jos se katsoo liikenteelle aiheutuvan häiriön olevan kohtuuton.

Liikennehäiriöiden aiheutuminen mielenosoituksista on Helsingissä yleistä, eikä yleensä poliisi katso tarpeelliseksi tehdä poistumiskäskyä liikennehäiriön vuoksi. Jos poliisi ei tee poistumiskäskyä, tieliikennelailla ei ole käytännön vaikutuksia mielenosoituksen kulkuun. Jos poliisi päättää tekee poistumiskäskyn liikennehaitan takia eikä käskyä noudateta, tällöinkään kyseessä ei ole tieliikennelain rikkomisesta, vaan niskoittelusta poliisia vastaan.