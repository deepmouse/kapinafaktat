---
title: Väite - kun Elokapinalta kysyttiin, mihin toimiin tulisi ryhtyä, he vastasivat "kaikilla"
---

# Väite: Kun Elokapinalta kysyttiin, millä toimilla päästäisiin eteenpäin, he vastasivat "kaikilla"

*Julkaistu 22.6.2021*

Sosiaalisessa mediassa on kiertänyt videoleike, jossa Elokapinan aktivisteilta kysytään "Millä toimilla päästäisiin siihen, että 2025 ollaan hiilineutraaleita?". Aktivistit miettivät hetken katsoen toisiaan. Yksi aktivisteista sanoo "kaikilla". Video useimmiten päättyy heti tämän jälkeen.

Videon on alun perin kuvannut Sebastian Tynkkynen Mannerheimintiellä Elokapinan mielenilmauksessa 17.6.2021.

## Faktoja videosta

Videoleike on osa pidempää perussuomalaisten kansanedustaja Sebastian Tynkkysen YouTubeen tekemää livestreamia, jonka hän kuvasi 17.6.2021. Siinä on kuvattu kahta Elokapinan aktivistia, jotka istuvat Mannerheimintiellä Elokapinan mielenilmauksessa, joka on osa Elokapinan Kesäkapina-tapahtumaa vuonna 2021.

Koko video löytyy YouTubesta: [https://www.youtube.com/watch?v=Ucg8hsPmzYs](https://www.youtube.com/watch?v=Ucg8hsPmzYs)

Videoklippi on siis osa noin kahden tunnin pituista livestreamia, jossa Tynkkynen kysyy useilta Elokapinan jäseniltä heidän ajatuksiaan asioista. Tynkkynen haastattelee monia Elokapinaan kuuluvia aktivisteja, jotka perustelevat näkemyksiään ja tavoitteitaan.

Kun katsoo Tynkkysen videota kohdasta 1:37:40 eteenpäin, aktivistit kertovat kansalaisfoorumista ratkaisuna, jolla hiilineutraaliuteen Suomessa päästäisiin. Monet netissä esitetyt klipit eivät kuitenkaan näytä haastattelua loppuun asti, vaan klippi leikataan ennen kuin keskustelu ehtii jatkua. Kyseessä on siis klassinen ja hyvin tunnettu disinformaatiotaktiikka, jolla sisältö leikataan irti sen asiayhteydestä ja jaetaan sen jälkeen eteenpäin. Videon on leikannut asiayhteydestä irti tuntemattomat ihmiset, eikä ole tietoa siitä että Tynkkynen itse olisi tuottanut näitä leikattuja versioita. Usein myös leikattua videota jaettaessa somessa, laitetaan oheen saatetekstinä tilalle uusi konteksti, joka vihjaa yleensä siihen että kyseessä on Elokapinan näkemys liikkeenä, tai että Elokapinalla ei ole mitään sanottavaa ilmastonmuutoksesta.

Elokapinalla on kattava nettisivu, jossa heidän tavoitteensa ovat näkyvillä sekä mediatiimi, johon voi ottaa yhteyttä saadakseen haastattelun. Ei ole tiedossa, että Sebastian Tynkkynen olisi ottanut yhteyttä Elokapinan mediatiimiin. Streamin perusteella Sebastian Tynkkynen siis valitsi haastateltavakseen satunnaisia mielenilmauksessa mukana olevia aktivisteja.

Satunnaiset kadulta valitut ihmiset eivät yleensä ole viestintäkoulutettuja eivätkä välttämättä osaa välittömästi toistaa asiaan kuuluvalla tarkkuudella ilmastotutkimukseen liittyviä faktoja tai ole tottuneita paineen alla näkemystensä perustelemiseen, saatikka ymmärrä kuinka heidän kertomiaan asioita voi leikata irti asiayhteydestä. Kyseiset videossa kuvatut aktivistit siis edustavat omia itsejään Elokapinan jäseninä, eivätkä siten puhuneet koko Elokapina-liikkeen suulla. Tynkkynen ei kysynyt asiasta enempää tarkentavia kysymyksiä, joten voidaan olettaa että hän sai riittävän selkeät ja kattavat vastaukset kaikkiin esittämiinsä kysymyksiin myös näiltä satunnaisilta aktivisteilta.
